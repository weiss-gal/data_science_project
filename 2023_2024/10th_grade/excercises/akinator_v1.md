# פרוייקט "אקינטור" בסיסי - הנחיות 
מטרת הפרוייקט היא ליצור משחק דמוי משחק האינטרנט "אקינטור" (ראה לינק בהמשך). הגרסה שלנו תהיה יותר בסיסית ולא תכלול את כל היכולות של המשחק כמובן.

לינק למשחק:
[The akinator website](https://en.akinator.com/)

## פרטים טכניים
- **מועד הגשה** - יום ראשון ה21 לינואר (הזזתי קצת כדי לפצות על האיחור שלי בהכנת המסמך הזה). אבל אנא **אל תחכו לרגע האחרון**, זה תמיד נגמר לא טוב
- **אופן ההגשה** - אלי במייל
- **הרכב ציון ושאר ירקות** - הציון המקסימלי יכול להיות מעל 100 בזכות משימות הבונוס. ניתן להגיש טיוטות ככל שהזמן מאפשר לכם, אני אשתדל להגיב עם הערות מהר ככל הניתן. בסוף המסמך הזה תמצאו מחוון - פרק שמסביר בדיוק את הדגשים לעבודה ואת הרכב הציון. 

## אופן הפעולה של המשחק
- המשחק יעסוק בחיות או באישיות, לשיקולכם. לצורך פשטות אני מתייחס לחיות בהסברים, אבל העקרון זהה.
- המשחק יפתח כאשר הוא מכיר חיה אחת בלבד, ללא שאלות.
- המשתמש חושב על בעל חיים מסויים ומטרת המשחק היא לנחש איזה בעל חיים המשתמש בחר
- בכל פעם שהמשחק מגיע למצב שהוא מנחש חיה מסויימת וטועה, הוא ישאל את המשתמש שתים או שלוש שאלות:
  - על איזה חיה הוא חשב ?
  - איזו שאלה יכולה להפריד בין החיה שבחר המשתמש בין הניחוש של המשחק (השאלה צריכה להיות מנוסחת כך שתשובה חיובית תוביל לחיה ה"חדשה")
  - בונוס - לאפשר למשתמש לבחור האם השאלה החדשה היא "כן" או "לא" לגבי החיה החדשה
- לאחר שהמשחק קיבל את המידע הוא משבץ אותו בעץ ההחלטות ומציע למשתמש להתחיל משחק חדש.

### דוגמא
נניח שלמשחק כרגע יש את עץ ההחלטות הבא הכולל שלושה בעלי חיים - סוס, כלב ושימפנזה

<img src="https://github.com/weiss-gal/data_science_project/assets/8408299/21201efd-dc11-4d6b-b9db-03f6149ebce0" alt="before" title="before" width="400"/>


כעת נניח כי המשתמש ניחן בידע זואולוגי עשיר ובחר את בעל החיים "זאב הרעמה" (Maned Wolf) שהוא בעל חיים ממשפחת הכלביים ובאופן מפתיעה משמיע צליל דמוי נביחה. הדיאלוג במשחק יראה באופן הבא (רק באנגלית כמובן)

 - **משחק** - האם החיה נובחת ?
 - **משתמש** - כן
 - **משחק** - האם החיה שבחרת היא *כלב* ?
 - **משתמש** - לא
 - **משחק** - אני נכנע, אין לי מושג. האם תוכל לומר לי על איזו חיה חשבת ?
 - **משתמש** - זאב הרעמה
 - **משחק** - האם תוכל לנסח שאלה שהתשובה שלה היא **כן** לגבי *זאב הרעמה* אבל **לא** לגבי *כלב* ?
 - **משתמש** - (חושב, מגרד בראש... בסוף פותח וויקיפדיה) האם הוא קיים רק ביבשת אמריקה ?
 - **משחק** - תודה רבה, האם תרצה לשחק שוב ? 

בשלב זה המשחק מוסיף את *זאב הרעמה* לעץ ההחלטות באופן הבא:
- במקום הכלב נכנסת השאלה החדשה
- בענף ה*כן* של השאלה נכנס *זאב הרעמה*
- בענף ה*לא* של השאלה נכנס הכלב

לאחר העדכון העץ יראה כך

<img src="https://github.com/weiss-gal/data_science_project/assets/8408299/0e71046a-b0b1-454e-adae-448c4113b402" alt="after" title="after" width="400"/>

## הצעה לחלוקה לשלבים
כמו תמיד, אני ממליץ לפרק כל משימה גדולה לתתי משימות ולהתקדם בהדרגה. זו ההצעה שלי, מוזמנים ללכת על פי ההצעה או לבחור בדרך משלכם.
- שלב ראשון - המשחק עובד עם עץ החלטות סטטי (כזה שהכנו מראש), במקום לשאול את המשתמש נבנה את העץ באמצעות פקודות. המשחק נגמר ברגע שהוא מנחש חיה מסויימת.
- הוספת פונקציה בשם extend_leaf_node() (אפשר גם שם אחר) שמקבלת שלושה פרמטרים: הצומת (Node) שמרחיבים, שם בעל החיים שמוסיפים, והשאלה שמבדילה בינהם. הפונקציה תיצור שני צמתים חדשים בענף ה*כן* וה*לא* ותמקם את שם בעל החיים החדש בצומת ה*כן* ותעתיק את פרטי הצומת הנוכחי לענף ה*לא*, לאחר מכן היא תשנה את הצומת הנוכחי כך שיציג את השאלה. כעת ניתן לבנות את העץ שיצרנו בשלב הקודם באמצעות הפונקציה הזו בלבד. שימו לב - בשלב הזה גוף המשחק עצמו עדיין נראה בדיוק אותו דבר ואין למידה, אנחנו רק משנים את האופן שבו בונים את העץ.
- שלב שלישי - הוספת הקריאה מהמשתמש של המידע החדש (שם בעל החיים, שאלה ההבדלה בינהם) וקריאה לפונקציה שכתבנו בשלב הקודם. בסוף השלב הזה יש משחק עובד.
- שלב סופי לפני הגשה - ליטושים ושיפורים: זה הזמן לעבור על המחוון ששמתי בהמשך ולראות שאתם עומדים בכל הדגשים, להוריד הדפסות דיבאג ששכחתם. 
   
## מחוון והרכב הציון

- *פונקציונליות* - **60 אחוז** - האם המשחק עובד בהתאם לדרישות וללא באגים ?
  - המשחק מתחיל עם בעל חיים אחד וניתן להוסיף בעלי חיים ושאלות ככל שנחפוץ
  - המשחק מציג את השאלות והתשובות בסדר הנכון למשתמש
  - המשחק מאפשר להוסיף בעלי חיים ושאלות כנדרש ומשתמש בהם במשחקים הבאים
- *ממשק משתמש* - **20 אחוז** - עד כמה המשחק ידידותי ונעים למשתמש
  - שימוש באנגלית תקנית ככל הניתן
  - ההנחיות למשתמש (Prompt) קריאות וברורות, ללא שגיאות
  - המשחק מתמודד עם קלט בלתי צפוי מכל מיני סוגים. הנה כמה רעיונות לקלט בלתי צפוי:
    - (מה קורה אם המשתמש אמור לענות yes או no ועונה banana במקום ?
    - מה קורה אם המשתמש משאיר שורה ריקה במקום לענות תשובה ?
- *איכות קוד* - **20 אחוז** - האם הקוד ברור, קריא ומחולק בצורה הגיונית, נקודות עיקריות:
  - שמות משתנים ופונקציות בהתאם למה שלמדנו
  - פונקציות בעלות תפקיד ברור
  - אין גישה ישירה לשדות (properties) בתוך אובייקט
  - ניתן להשתמש בהערות כדי להבהיר מדוע כתבתם קוד בצורה מסויימת או מה התפקיד של חלק מסויים בקוד
- *תוספת* - **10 נקודות בונוס** - כאשר המשתמש מוסיף שאלה המבדילה בין החיה החדשה לקיימת, לאפשר לו לבחור עבור מי היא *כן* ועבור מי היא *לא*
- *תוספת* - **10 נקודות בונוס** - בקלט ארוך במיוחד - כמו הכנסת שאלה חדשה, האם המשתמש יכול לתקן את השאלה אם הוא עשה שגיאת כתיב ? ניתן להציג לו את השאלה שהוא כתב ולשאול אותו האם הוא מאשר את הניסוח
  
  
  
