# קבצים בפייתון
בשיעור זה התחלנו ללמוד על קבצים ושימוש בפייתון לקריאה וכתיבה של קבצים
## מהוא קובץ

קובץ הוא בסך הכל אוסף של נתונים בעלי קשר לוגי בינהם. ישנם סוגים רבים של קבצים: מסמכי טקסט, קיצורי דרך בחלונות, תמונות וגם תוכנות (או קבצי ריצה). 
שתי תכונות חשובות של קבצים הן:

- סדרתי (סריאלי) - הנתונים בקובץ מסודרים באופן סדרתי, בקבוצות של 8 ביטים (bit) וכל קבוצה כזו נקראת בייט או בית (byte) או לפעמים תתקלנו גם במושג Octet (שם אחר לרצף של 8 ביטים).
- נשמר על התקן אחסון כלשהו - בין אם מדובר בדיסק של המחשב, דיסק און קי או ברשת. קובץ מיועד להשמר על התקן אחסון כלשהו.

# סוגי קבצים
למדנו על שני סוגי קבצים עיקריים, בינאריים וטקסטואליים. קבצים בינאריים יכולים להיות כל דבר, מתמונה או סרטון ועד תכנת פייתון עצמה. קבצים בינאריים מיועדים להבנה על ידי המחשב, בדרך כלל על ידי תכנה יעודית (כמו תכנה להצגת תמונות) וקשה מאוד לקרוא אותם לבני אדם. במגמה שלנו לא נעסוק בקריאה וכתיבה ישירה של קבצים כאלה בדרך כלל. 

קבצי טקסט מכירים מלל, כדי לייצג את המלל יש צורך בקידוד (encoding) של אותיות ועוד כמה סימנים (כמו סוף שורה). דיברנו על שלושה סוגים של קידוד:

קידוד ASCII: זהו התקן הישן ביותר שניתקל בו ככל הנראה. הוא משתמש ב7 ביטים כדי לקודד את כל אותיות האנגלית ומספר של תווים שימושיים כמו רווח, קו תחתון וכו'. ניתן להשתמש בו גם לשפות כמו עברית אבל ממש לא מומלץ. במציאות, קבצי ASCII משתמשים בבייט אחד עבור כל תו (8 ביטים במקום 7) כי זה פשוט יותר מתאים לאיך שמחשבים עובדים. 

קידוד UTF-16: השם UTF משמעותו Unicode Transformation Format, בקידוד זה משתמשים ב16 ביטים לפחות (שני בתים) עבור כל תו, הוא הסטנדרט בשפות כמו ג'אווה. החסרון שלו הוא שהוא יחסית בזבזני והוא לא תואם לASCII (זאת אומרת שאם ננסה לקחת טקסט שמקודד בASCII וננסה לקרוא אותו כאילו הוא מקודד בUTF-16, זה לא יעבוד). כנראה שלא ניתקל בו הרבה אבל כדאי לדעת שהוא קיים. 

קידוד UTF-8: זהו קידוד מאוד נפוץ בשפת פייתון (משמע - רוב הספריות ישתמשו בו אם לא צויין אחרת), וגם בשימוש ברוב אתרי האינטרנט בעולם. הוא משתמש ב8, 16, 24 ו32 ביטים (1-4 בתים) עבור כל תו. תכונה חשובה של UTF-8 היא העובדה שהוא תואם אחורה (backward compatible) לASCII. זאת אומרת שכל קובץ שמקודד בASCII ניתן גם לקריאה כקובץ UTF-8. 

עוד פרט מידע לא קריטי - גם UTF-8 וגם UTF-16 הם מימושים של תקן בשם Unicode, ולכן המילה Unicode מופיעה בשם שלהם. כשאני אומר מימושים הכוונה שהתקן unicode מגדיר איזה תווים קיימים ומעניק להם "שם" (מה שנקרא codepoint) יחודי. ההבדל הוא שקידוד UTF-8 ו-UTF-16 הן דרכים שונות לשמור את אותם תווים בזיכרון. לעומת ASCII שבו אין בכלל את אותם התווים שקיימים בunicode. 

תקן unicode מתפתח ללא הפסקה והוא כולל כנראה כל שפה קיימת ואף ניקוד בעברית, אמוג'יז ואפילו הירוגליפים (כתב מצרי עתיק)
לקריאה נוספת אני ממליץ להתחיל מהערך בוויקיפדיה. 

# שימוש

כאשר אנחנו עורכים טקסט אפילו באמצעות העורך הפשוט של חלונות - notepad, נבחין כעת שבצד ימין למטה יופיע סוג הקידוד שבו העורך משתמש:
![image](https://github.com/weiss-gal/data_science_project/assets/8408299/977ad6ce-1b68-4e60-9258-e7cee2d93801)


